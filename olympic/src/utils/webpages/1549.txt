



Terms of Use/fi - Wikimedia Foundation Governance Wiki


























	
	
	
	
	Terms of Use/fi
	
		From the Wikimedia Foundation Governance Wiki
		&lt; Terms of Use
		
		
		
		Jump to navigation
		Jump to search
		

 In other languages
English &nbsp;· العربية&nbsp;· asturianu&nbsp;· беларуская (тарашкевіца)&nbsp;· български&nbsp;· বাংলা&nbsp;· català&nbsp;· čeština&nbsp;· Deutsch&nbsp;· Ελληνικά&nbsp;· English&nbsp;· español&nbsp;· suomi&nbsp;· français&nbsp;· galego&nbsp;· עברית&nbsp;· Bahasa Indonesia&nbsp;· italiano&nbsp;· 日本語&nbsp;· 한국어&nbsp;· македонски&nbsp;· മലയാളം&nbsp;· Nederlands&nbsp;· polski&nbsp;· português do Brasil&nbsp;· русский&nbsp;· ไทย&nbsp;· українська&nbsp;· Tiếng Việt










 Käyttöehdot






Tämä on helposti luettava yhteenveto käyttöehtojen sisällöstä.
Vastuuvapauslauseke: Tämä yhteenveto ei ole osa käyttöehtoja eikä se ole juridinen asiakirja. Se on yksinkertaisesti kätevä apuväline täydellisten käyttöehtojen ymmärtämiseen. Voit pitää sitä käyttäjäystävällisenä liittymänä käyttöehtojemme lakikieleen.

Osa tehtäväämme on:
Valtuuttaa ja kannustaa ihmisiä ympäri maailmaa keräämään ja kehittämään opetuksellista ja sivistävää aineistoa ja joko julkaisemaan sitä vapaalla lisenssillä tai luovuttamaan sen public domainiin (eli luopumaan sen tekijänoikeuksista).
Levittää tätä sisältöä tehokkaasti ja maailmanlaajuisesti, maksutta.




Saat vapaasti:

Lukea ja tulostaa artikkeleitamme ja muuta mediasisältöämme maksutta.
Jakaa ja uudelleenkäyttää artikkeleitamme ja muuta mediaamme vapaiden ja avoimien lisenssien ehdoilla.
Osallistua projekteihimme ja muokata sivustojamme.




Seuraavilla ehdoilla:

Vastuullisuus — Vastaat itse omista muokkauksistasi (koska me ainoastaan säilytämme aineistoasi).
Asiallisuus — Käyttäydyt asiallisesti ja kohteliaasti etkä kiusaa tai häiritse muita käyttäjiä.
Lainkuuliaisuus — Et riko tekijänoikeuslakeja tai muita lakeja.
Ei vahingoittamista — Et vahingoita teknisiä järjestelmiämme (teknologiainfrastruktuuria).
Käyttöehdot ja käytännöt — Noudatat alla olevia käyttöehtoja ja asiaan soveltuvia yhteisön käytäntöjä kun vierailet sivustoillamme tai osallistut yhteisöjemme toimintaan.




Ymmärät seuraavat seikat:

Lisensoit muokkauksesi ja lisäyksesi vapaasti — Sinun tulee yleisesti lisensoida sivustoillemme ja projekteihimme tekemäsi lisäykset ja muokkaukset vapaalla ja avoimella lisenssillä (paitsi jos lisäämäsi aineisto on public domainia eli tekijänoikeudesta vapaata).
Ei asiantuntijaneuvoja — Artikkelien ja muiden projektien sisältö on tarkoitettu vain informatiivisiin tarkoituksiin eikä sitä tule käsittää asiantuntijan tai ammattilaisen antamaksi ohjeeksi tai neuvoksi. 








Käyttöehtomme


Kuvittele maailma, jossa planeetan jokaisella asukkaalla on vapaa ja maksuton pääsy kaiken inhimillisen tiedon äärelle.  Se on tavoitteemme. – Visiomme


Tervetuloa Wikimediaan!  Wikimedia Foundation, Inc. (”Wikimedia-säätiö” tai ”me”) on voittoa tavoittelematon yleishyödyllinen järjestö, jonka tehtävänä on voimaannuttaa ja kehottaa ihmisiä ympäri maailmaa keräämään ja kehittämään vapaan lisenssin alaista tai vapaana aineistona (public domain) olevaa sisältöä sekä levittämään sitä tehokkaasti ja maailmanlaajuisesti, maksutta.


Tukeaksemme eloisaa yhteisöämme annamme sen käyttöön tarvittavan infrastruktuurin ja hallinnollisen rungon monikielisten wikiprojektien ja paikallisten hankkeiden (katso täältä lisätietoja) sekä muiden tavoitettamme tukevien hankkeiden kehittämiseksi. Pyrimme tuomaan eri projektien tuottaman opetuksellisen ja informatiivisen sisällön internetiin vapaasti saataville ilmaiseksi ja pysyvästi.


Toivotamme sinut (”sinä” tai ”käyttäjä”) tervetulleeksi Wikimedian hankkeisiin lukijana, muokkaajana, kirjoittajana tai aineiston lisääjänä, ja kannustamme sinua liittymään Wikimedian yhteisöön. Ennen kuin osallistut, pyydämme sinua lukemaan seuraavat käyttöehdot (”käyttöehdot”) ja sitoutumaan noudattamaan niitä.

Yleistä


Nämä käyttöehdot kertovat julkisista palveluistamme, suhteestamme sinuun palveluiden käyttäjänä sekä oikeuksista ja velvollisuuksista, jotka ohjaavat meitä molempia. Sinun on hyvä tietää, että hallussamme on suunnaton määrä opetuksellista ja informatiivista sisältöä, jonka ovat tuottaneet sinun kaltaisesi käyttäjät. Me emme yleensä lisää, valvo tai poista sisältöä, harvoja poikkeuksia lukuun ottamatta. Näitä poikkeuksia ovat näiden käyttöehtojen kaltaiset käytännöt tai toiminta DMCA-lain perusteella saatujen ilmoitusten vuoksi. Tämä tarkoittaa sitä, että toimituksellinen valvonta on sinun itsesi ja muiden käyttäjien käsissä, jotka luovat sisältöä ja huolehtivat siitä. Me ainoastaan säilytämme tätä aineistoa.


Yhteisö eli sellaisten käyttäjien verkosto, jotka jatkuvasti muokkaavat ja käyttävät eri sivustoja tai projekteja, on ensisijainen keino saavuttaa tehtävämme tavoitteet. Yhteisö tuottaa sivustojen sisällön ja osallistuu niiden ylläpitoon. Yhteisön tärkeänä tehtävänä on luoda paikallisten hankkeiden sisäiset käytännöt ja valvoa niiden noudattamista. (Paikallisilla hankkeilla tarkoitetaan muun muassa Wikipedia-projektin eri kieliversioita tai monikielistä Wikimedia Commons -hanketta.)


Olet tervetullut liittymään yhteisöömme kirjoittajana, muokkaajana tai aineiston lisääjänä, mutta sinun on syytä noudattaa niitä käytäntöjä, jotka ovat voimassa jokaisessa itsenäisessä hankkeessa. Suurin projekteistamme on Wikipedia, mutta meillä on myös muita projekteja, ja jokaisella on erilaiset tavoitteet ja työskentelytavat. Jokaisessa paikallisessa hankkeessa on oma muokkaajien yhteisönsä, joka tekee yhteistyötä sen hankkeen sisällön tuottamisessa ja siitä huolehtimisessa. Olet tervetullut liittymään näihin yhteisöihin ja auttamaan heitä kehittämään näitä hankkeita. Koska tavoitteenamme on tuoda sisältö vapaasti yleisön saataville, edellytämme yleisesti, että kaikki tuottamasi sisältö ja lisäämäsi aineisto on joko saatavilla vapaan lisenssin alla tai tekijänoikeudesta vapaata (public domain).


Ota huomioon, että olet lain mukaan vastuussa kaikista Wikimedian aineistoon tekemistäsi lisäyksistä tai muokkauksista ja sisällön uudelleen käyttämisestä sekä Amerikan yhdysvaltain että muiden asiaan soveltuvien lakien nojalla, jotka ovat voimassa asuinpaikassasi tai siellä, missä katselet tai muokkaat sisältöä. Siksi on tärkeää, että noudatat huolellisuutta, kun tallennat sisältöä. Tämän velvollisuuden takia meillä on joitakin sääntöjä siitä, millaisia muokkauksia et voi tallettaa. Nämä säännöt on tarkoitettu sekä sinun itsesi että muiden muokkaajien turvaksi. Sinun on hyvä tietää, että meidän säilyttämämme sisältö on tarkoitettu ainoastaan yleiseen tiedonhakuun. Jos tarvitset asiantuntijan neuvoja jossain erityiskysymyksessä (kuten lääketieteellisissä, oikeudellisissa tai talouteen liittyvissä asioissa), sinun tulee kääntyä ammattitaitoisen asiantuntijan puoleen. Käyttöehdoissa on myös muita tärkeitä tietoja sekä omaa vastuutamme rajoittavia ehtoja, minkä vuoksi pyydämme että luet nämä käyttöehdot kokonaisuudessaan.


Selvyyden vuoksi todetaan, että muut järjestöt, kuten paikalliset Wikimedia-yhdistykset, ja yhdistykset, joilla voi olla samankaltainen tehtävä, ovat tästä huolimatta oikeudellisesti itsenäisiä ja erillään Wikimedia-säätiöstä, eikä niillä ole mitään vastuuta sivuston toiminnasta tai sisällöstä.

Contents

1 Yleistä
2 1. Tarjoamamme palvelut
3 2. Tietosuojakäytäntö
4 3. Palvelumme sisältö
5 4. Kielletyt toimintatavat
6 5. Salasanojen suojaaminen
7 6. Tavaramerkit
8 7. Sisällön lisensointi
9 8. DMCA:n noudattaminen
10 9. Kolmannen osapuolen verkkosivustot ja palvelut
11 10. Verkkosivustojen hallinta
12 11. Säätiön johtokunnan päätökset ja projektien käytännöt
13 12. Voimassaolo ja päättyminen
14 13. Riita-asiat ja lainvalinta
15 14. Vastuunrajoitusehdot
16 15. Vahingonkorvausvastuun rajoitus
17 16. Näiden käyttöehtojen muuttaminen
18 17. Muut ehdot
19 Kiitos!







1. Tarjoamamme palvelut


Wikimedia-säätiön tavoitteena on edistää ilmaisen monikielisen sisällön kasvua, kehitystä ja jakelua, ja säilyttää näiden wikipohjaisten projektien täyttä sisältöä ilmaiseksi sen käyttäjiä varten. Roolimme on isännöidä eräitä maailman suurimpia yhteistyössä toimitettuja tietokantaprojekteja, joita voit katsoa täältä. Me tarjoamme kuitenkin vain tiedon säilytyspalveluita, pidämme yllä järjestelmiä joiden avulla käyttäjämme voivat itse osallistua Wikimedia-projektien kehittämiseen ja laajentamiseen. Koska roolimme on ainutlaatuinen, haluamme kiinnittää huomiosi muutamiin seikkoihin, jotka liittyvät suhteeseemme sinuun, projekteihin ja muihin käyttäjiin:

Emme ota osaa toimittamiseen: Koska Wikimedian projekteja muokataan yhteistyössä, kaikki sisältö jota säilytämme on sinun kaltaistesi käyttäjien tuottamaa, emmekä me toimi sisällön toimittajan asemassa.  Tämä tarkoittaa, että me emme yleisesti valvo tai muokkaa projektin verkkosivujen sisältöä, emmekä ota mitään vastuuta tästä sisällöstä. Vastaavasti, palveluiden kautta ilmaistut mielipiteet eivät edusta meidän mielipiteitämme, emmekä esitä väitettä tai anna takuuta siitä, että yhteisön tallentama sisältö olisi totuudenmukaista, paikkansapitävää tai luotettavaa. Me ainoastaan tarjoamme toisten käyttäjien tuottamaa ja muokkaamaa aineistoa käytettäväksesi.
Olet vastuussa omista teoistasi: Olet lain mukaan vastuussa omista muokkauksistasi ja lisäyksistäsi Wikimedian projekteissa, joten omaksi turvaksesi kannattaa noudattaa varovaisuutta ja välttää lisäämästä mitään sellaista sisältöä joka saattaa johtaa rikos- tai siviilioikeudelliseen vastuuseen kaikkien asiaan soveltuvien lakien nojalla. Selvyyden vuoksi todetaan, että sovellettaviin lakeihin kuuluu vähintään Yhdysvaltain lainsäädäntö. Vaikka emme välttämättä ole samaa mieltä tällaisten toimenpiteiden kanssa, varoitamme muokkaajia ja aineiston lisääjiä siitä, että viranomaiset voivat soveltaa muiden maiden lakeja sinuun ja että näihin lakeihin kuuluu sen paikan lainsäädäntö, jossa asut tai jossa katsot tai muokkaat sisältöä. Wikimedia Foundation ei yleisesti voi tarjota mitään suojaa, takeita tai vapautusta tällaisten lakien noudattamisvelvollisuudesta.




2. Tietosuojakäytäntö


Pyydämme että tutustut yksityisyydensuojakäytäntöömme (Privacy policy), jotta saat tietää miten me keräämme ja käytämme sinua koskevia tietoja. Koska palveluillamme on käyttäjiä kaikkialla maailmassa, käyttäjistä keräämiämme tietoja saatetaan tallettaa ja hyödyntää Yhdysvalloissa tai kaikissa sellaisissa maissa, joissa me tai meidän edustajamme ylläpitävät palveluita. Käyttämällä palveluitamme annat suostumuksesi siihen, että siirrämme tietoja kotimaasi ulkopuolelle.




3. Palvelumme sisältö
Saatat löytää epämiellyttävää tai virheellistä sisältöä: Koska tarjoamme laajan kokoelman sisältöä, jota ovat tuottaneet tai keränneet tavalliset käyttäjät, voit löytää materiaalia jota pidät loukkaavana, virheellisenä, harhaanjohtavana, väärin nimettynä tai muuten vastenmielisenä tai epämiellyttävänä. Siksi pyydämme, että käytät tervettä järkeä ja harkintaa käyttäessäsi palvelujamme.
Sisältömme on tarkoitettu vain yleiseen tiedonvälitykseen: Vaikka säilytämme paljon ammattimaisiin aiheisiin kuten lääketieteellisiin, juridisiin tai taloudellisiin asioihin liittyvää tietoa, tämä sisältö esitetään vain yleistä tiedonvälitystä varten. Siihen ei pitäisi suhtautua ammattimaisena neuvontana. Pyydämme sinua etsimään riippumatonta, ammattimaista neuvontaa sellaiselta, jolla on lupa toimia tai joka on pätevä kyseisellä toimialalla sen sijaan, että toimisit minkään projektin verkkosivuilla olevan tiedon, mielipiteen tai neuvon perusteella.




4. Kielletyt toimintatavat


Wikimedia-säätiön tarjoamat projektit ovat olemassa vain sinun tapaistesi eloisaan yhteisöön kuuluvien käyttäjien ansiosta, jotka yhdessä kirjoittavat ja muokkaavat sisältöä sekä huolehtivat siitä. Toivotamme sinut iloisesti tervetulleeksi tähän yhteisöön. Kannustamme sinua olemaan asiallinen ja kohtelias muita yhteisön jäseniä kohtaan, toimimaan hyvässä tahdossa ja tekemään muokkauksia ja lisäyksiä, joiden tavoite on edistää yhteisen projektin toiminta-ajatusta.


Tietyt toimet, olivatpa ne laillisia tai laittomia, saattavat olla haitallisia toisille käyttäjille ja rikkoa sääntöjämme, ja osa niistä voi myös saattaa sinut edesvastuuseen. Siitä syystä, omaksi ja muiden käyttäjien turvaksi, et saa ryhtyä sellaisiin toimiin sivustoillamme. Tällaisia toimia ovat muun muassa:

Muiden häirintä ja hyväksikäyttäminen
Häirintään, uhkailuun, vainoamiseen, roskapostitukseen tai vandalismiin osallistuminen; ja
Ketjukirjeiden, roskapostin ja spammin lähettäminen muille käyttäjille.
Muiden yksityisyyden loukkaaminen
Muiden yksityisyyden suojan loukkaaminen Yhdysvaltain tai muiden sovellettavien lakien mukaan (jotka saattavat sisältää sen maan lait jossa elät tai jossa katselet ja muokkaat sisältöä);
Henkilökohtaisesti tunnistettavan tiedon pyytäminen tarkoituksena häirintä, hyväksikäyttö, yksityisyyden suojan loukkaaminen, tai markkinointi- tai kaupallisissa tarkoituksissa joita Wikimedia-säätiö ei ole hyväksynyt; ja
Henkilökohtaisesti tunnistettavan tiedon pyytäminen keneltä tahansa alle 18-vuotiaalta tarkoituksena rikkoa mitä tahansa sovellettavaa lakia, joka koskee alaikäisten terveyttä tai hyvinvointia.
Osallistuminen vääriin todistuksiin, petoksiin tai toisena henkilönä esiintyminen
Herjaavan tai loukkaavan sisällön tahallinen tai tietoinen julkaiseminen;
Väärän tai virheellisen sisällön julkaiseminen harhaanjohtamistarkoituksessa;
Yritys esiintyä toisena käyttäjänä tai henkilönä, valehtelu sidonnaisuudesta johonkin henkilöön tai muuhun tahoon, tai toisen käyttäjän tunnuksen käyttäminen harhaanjohtamistarkoituksessa ja
Petoksiin osallistuminen.
Oikeuksien loukkaaminen
Tekijänoikeuksien, tavaramerkkien, patenttien tai muiden omistusoikeuksien loukkaaminen asiaan sovellettavan lainsäädännön tarkoittamalla tavalla.
Palveluidemme väärinkäyttö muihin laittomiin tarkoituksiin
Lapsipornon tai muun sisällön, joka rikkoo lapsipornoon sovellettavaa lakia, tallentaminen;
sellaisen säädyttömän materiaalin tallentaminen tai välittäminen, joka on laitonta asiaan sovellettavan lain mukaan; ja
palveluiden käyttäminen tavalla, joka on vastoin sovellettavaa lakia.
Osallistuminen toimintaympäristön haitalliseen tai laittomaan väärinkäyttöön
Sellaisen materiaalin tallentaminen tai levittäminen, joka sisältää viruksia, haittaohjelmia, matoja, troijalaisia, haittakoodia tai sellaista muuta haitallista aineistoa, joka voi vahingoittaa meidän tai käyttäjien teknisiä järjestelmiä;
Sivuston käyttäminen automatisoiduilla tavoilla, jotka ovat palveluita väärinkäyttäviä tai haittaavia ja joita Wikimedia-yhteisö ei ole hyväksynyt;
Palveluiden häirintä kuormittamalla kohtuuttomasti projektin verkkosivuja, verkkoja tai projektisivuston palvelimia;
Palveluiden häirintä kuormittamalla mitä tahansa projektin sivustoa tietoliikenteellä, jonka tarkoituksena ei ole käyttää projektin sivustoa tavalla, johon se on tarkoitettu;
Tietoinen kirjautuminen tai tunkeutuminen ei-julkisiin alueisiin tietojärjestelmissämme tai niiden muuttaminen tai käyttäminen ilman lupaa.
Minkä tahansa teknisten järjestelmien tai tietoverkkojen heikkouksien tutkiminen, skannaaminen tai testaaminen, paitsi mikäli kaikki seuraavista erityisehdoista täyttyvät:
tällaiset toimenpiteet eivät tarpeettomalla tavalla käytä väärin tai häiritse teknisiä järjestelmiämme tai verkkojamme;
tällaiset toimenpiteet eivät ole tarkoitettuja antamaan itselle hyötyä (lukuun ottamatta tunnustusta tehdystä työstä)
ilmoitat kaikista haavoittuvuuksista MediaWiki-ohjelmiston kehittäjille (tai korjaat ongelman itse); ja
et ryhdy tämänkaltaisiin toimiin pahantahtoisessa tai haitallisessa tarkoituksessa.




Ilmoittamatta tehdyt maksetut muokkaukset
Nämä käyttöehdot kieltävät petolliseen toimintaan ryhtymisen. Tähän luetaan sidonnaisuuksien vääristely, toisena henkilönä esiintyminen ja petos. Osana näitä velvoitteita, sinun tulee ilmoittaa työnantajasta, asiakkaasta tai yhteistyötahosta, jolta saat tai odotat saavasi korvausta muokkauksistasi. Sinun tulee tehdä tämä ilmoitus vähintään yhdellä seuraavista tavoista:
lausunnolla omalla käyttäjäsivullasi,
lausunnolla keskustelusivulla maksettujen muokkausten liitteenä tai
lausunnolla maksetun muokkauksen yhteenvedossa.
Tähän soveltuvat lait tai yhteisön ja Wikimedia-säätiön käytännöt ja käytösohjeet, kuten eturistiriitoja käsittelevät, voivat edelleen rajoittaa maksettuja muokkauksia tai vaatia yksityiskohtaisemman lausunnon.
Wikimedian hankkeen yhteisö voi hyväksyä vaihtoehtoisen maksettuja muokkauksia koskevan käytännön. Jos hanke hyväksyy vaihtoehtoisen ilmoituskäytännön, voit noudattaa sitä käytäntöä tässä osiossa esitetyn käytännön sijaan silloin kun edistät kyseistä hanketta. Vaihtoehtoinen maksettuja muokkauksia koskeva käytäntö kumoaa nämä vaatimukset vain jos kyseisen hankkeen yhteisö on hyväksynyt ja lisännyt sen vaihtoehtoiset maksettuja muokkauksia koskevat käytännöt -sivulle.
Lisää tietoa löydät meidän UKK maksettujen muokkausten ilmoittamisesta -sivulta.


Pidätämme oikeuden käyttää omaa harkintavaltaamme yllä lueteltujen ehtojen soveltamisen osalta.




5. Salasanojen suojaaminen


Olet vastuussa oman salasanasi suojelemisesta. Älä koskaan kerro sitä kenellekään ulkopuoliselle.




6. Tavaramerkit


Vaikka voit varsin vapaasti käyttää projektin verkkosivustojen sisältöä muuallakin, on tärkeää että Wikimedia-säätiö suojaa tavaramerkkioikeuksiaan, jotta voimme suojella käyttäjiämme jäljittelijöiltä. Siksi pyydämme sinua kunnioittamaan tavaramerkkejämme. Kaikki Wikimedia-säätiön tavaramerkit kuuluvat Wikimedia-säätiölle, ja kaikki tuotenimien, tavaramerkkien, palvelumerkkien, logojen ja verkkotunnusten käyttö pitää tapahtua noudattaen näitä käyttöehtoja ja tavaramerkkikäytäntöämme.




7. Sisällön lisensointi


Kasvattaakseen vapaan tiedon yhteistä kenttää ja vapaata kulttuuria, kaikilta projekteihin osallistuvilta käyttäjiltä edellytetään laajojen oikeuksien myöntäminen suurelle yleisölle uudelleenvälittää ja uudelleenkäyttää tuotoksia vapaasti, kunhan tuo käyttö nimeää tekijät asianmukaisesti ja sama vapaus jälleenkäyttää ja uudelleenvälittää myönnetään mille tahansa johdannaisteoksille. Kun pysymme tavoitteessamme tarjota vapaata tietoa laajimmalle mahdolliselle yleisölle, vaadimme että tarvittaessa kaikki sisältö lisensoidaan siten, että kuka tahansa joka siihen pääsee käsiksi, voi vapaasti uudelleenkäyttää sitä.


Sitoudut noudattamaan seuraavia lisensointivaatimuksia:

Teksti jonka tekijänoikeus sinulla on Kun tallennat tekstiä, jonka tekijänoikeus sinulla on, sitoudut lisensoimaan sen seuraavasti:
Creative Commons Attribution-ShareAlike 3.0 Unported License (“CC BY-SA”), ja
GNU Free Documentation License (“GFDL”) (versioimaton, ei muuttumattomia osioita, tai etu- tai takakansitekstejä).
(Uudelleenkäyttäjät voivat noudattaa kumpaa tahansa lisenssiä tai molempia.)



Ainoa poikkeus tähän on, jos paikallinen hanke tai ominaisuus vaatii erilaisen lisenssin. Siinä tapauksessa sitoudut lisensoimaan minkä tahansa lisäämäsi tekstin kyseisen lisenssin alla. Esimerkiksi, näiden käyttöehtojen voimaantulohetkellä, englanninkieliset Wikiuutiset edellyttävät että kaikki tekstisisältö on julkaistu Creative Commons Attribution 2.5 Generic License (CC BY 2.5) -lisenssillä, eivätkä ne vaadi kaksoislisensointia GFDL:n kanssa.



Huomaa että nämä lisenssit sallivat tuotostesi kaupallisen käytön, kunhan kyseinen käyttö on ehtojen mukaista.

Tekijän nimeäminen: Nimeäminen on tärkeä osa näitä lisenssejä. Pidämme sitä kunnian antamisena niille, joille se kuuluu – tekijöille kuten sinä itse. Kun tuotat tekstiä, annat luvan sille, että sinut nimetään tekijäksi millä tahansa seuraavista tavoista:

Hyperlinkin (kun mahdollista) tai URLin avulla artikkeliin jota olet kehittänyt (jokaisessa artikkelissa on sivuhistoria, joka luettelee kaikki tekijät ja muokkaajat)
Hyperlinkin (kun mahdollista) tai URLin avulla vaihtoehtoiseen, stabiiliin verkossa olevaan kopioon, joka on lisenssin mukainen, ja joka nimeää tekijät samaan tapaan kuin projektin verkkosivut; tai
Tekijäluettelon avulla (mutta huomaa, että luettelosta voidaan poistaa tekijät, joiden muokkaukset ovat hyvin vähäisiä tai epäolennaisia).

Tekstin tuominen: Voit tuoda tekstiä, jonka olet löytänyt muualta tai jonka olet tuottanut yhdessä muiden kanssa, mutta siinä tapauksessa takaat että teksti on saatavilla CC BY-SA 3.0 -lisenssin ehtojen mukaisesti (tai kuten yllä selostettu, toisen lisenssin mukaisesti kun paikallinen hanke tai ominaisuus sitä poikkeuksellisesti vaatii) ("CC BY-SA"). Sisältöä, joka on saatavilla ainoastaan GFDL-lisenssillä ei sallita.



Sitoudut siihen, että kun tuot CC BY-SA -lisenssin alaista tekstiä joka edellyttää tekijän nimeämisen, sinun täytyy antaa tunnustusta tekijälle tai tekijöille kunnollisella tavalla. Vaikka tällainen tunnustus annetaan yleisesti sivuhistorioiden avulla (kuten kopioitaessa Wikimedian sisällä), riittää että nimeäminen tapahtuu muokkauksen yhteenvedossa, joka tallentuu sivuhistoriaan tekstiä tuotaessa. Vaatimukset tekijän nimeämiselle ovat joskus liian tunkeilevaisia tiettyihin olosuhteisiin (lisenssistä riippumatta), ja saattaa olla tapauksia, joissa Wikimedia-yhteisö päättää että tuotua tekstiä ei voi käyttää siitä syystä.

Media, joka ei ole tekstiä: Projekteissa mediat, jotka eivät ole tekstiä, ovat saatavilla useiden eri lisenssien alla, jotka tukevat yleistä tavoitetta vapaan uudelleenkäytön ja uudelleenvälityksen sallimiseksi. Kun tallennat mediaa, joka ei ole tekstiä, sitoudut noudattamaan ehtoja kyseisille lisensseille kuten on selvitetty  lisensointikäytännössämme, ja myös noudattamaan sen tietyn projektin, paikallisen hankkeen tai ominaisuuden ehtoja johon osallistut. Katso myös Wikimedia Commonsin lisensointikäytäntö saadaksesi lisätietoa ei-tekstimedian tallentamista kyseiseen projektiin.

Ei lisenssin peruutusta:  Lukuun ottamatta silloin kun se on lisenssisi ehtojen mukaista, sitoudut siihen että et yksipuolisesti peruuta tai yritä mitätöidä mitään lisenssiä, jonka olet myöntänyt näiden käyttöehtojen mukaisesti Wikimedia-projekteihin tai -toimintoihin tallentamallesi tekstisisällölle tai medialle joka ei ole tekstiä, vaikka lakkaisit käyttämästä palvelujamme.

Public domain: Sisältö, joka kuuluu public domainiin on tervetullutta! On kuitenkin tärkeää, että varmennat sen tekijänoikeudesta vapaan aseman Yhdysvaltojen lain mukaisesti ja myös niiden maiden lainsäädännön mukaisesti, jotka koskevat paikallisia hankkeita. Kun tallennat public domain -sisältöä, vakuutat että materiaali kuuluu todella public domainiin ja sitoudut merkitsemään sen asianmukaisesti.

Uudelleenkäyttö: Ylläpitämämme sisällön uudelleenkäyttö on tervetullutta, mutta poikkeuksia on sisällölle joka on tallennettu Yhdysvaltain tekijänoikeuslainsäädännön "fair use" -periaatteen mukaisesti tai samantapaisten tekijänoikeuksien rajoitussäännösten perusteella. Minkä tahansa uudelleenkäytön tulee noudattaa asiaa koskevaa lisenssiä tai lisenssejä.



Kun käytät tai jaat uudelleen Wikimediayhteisön tuottamaa tekstiä, sitoudut nimeämään tekijät millä tahansa seuraavista tavoista:

Hyperlinkin (kun mahdollista) tai URLin avulla sivulle tai sivuille joita olet käyttänyt uudelleen (kun jokaisella sivulla on historia, joka luettelee kaikki tekijät ja muokkaajat)
Hyperlinkin (kun mahdollista) tai URLin avulla vaihtoehtoiseen, stabiiliin verkossa olevaan kopioon, joka on lisenssin mukainen, ja joka nimeää tekijät samaan tapaan kuin projektin verkkosivut; tai
Tekijäluettelon avulla (mutta huomaa, että luettelosta voidaan poistaa tekijät, joiden muokkaukset ovat hyvin vähäisiä tai epäolennaisia).



Jos teksti oli tuotu toisesta lähteestä, on mahdollista että se on lisensoitu CC BY-SA -yhteensopivalla lisenssillä muttei GFDL:n alla (kuten selitetty yllä kohdassa "Tekstin tuominen"). Siinä tapauksessa suostut toimimaan CC BY-SA -lisenssin mukaisesti eikä sinulla ole mahdollisuutta uudelleenlisensoida sitä GFDL:n alle. Saadaksesi selville lisenssin joka koskee sisältöä jonka aiot jälleenkäyttää tai uudelleenjakaa, sinun tulisi käydä läpi sivun alatunniste, sivuhistoria ja keskustelusivu.


Lisäksi huomaa, että teksti joka on peräisin ulkoisista lähteistä ja tuotiin projektiin saattaa olla sellaisen lisenssin alainen, joka liittää siihen ylimääräisiä vaatimuksia tekijöiden nimeämiseen. Käyttäjät sitoutuvat ilmoittamaan nämä ylimääräiset tekijöiden nimeämisvaatimukset selkeästi. Riippuen projektista, sellaiset vaatimukset saattavat ilmetä esimerkiksi bannerissa tai muissa huomautuksissa, jotka kertovat että sisältö oli julkaistu alun perin kokonaan tai osittain muualla. Kun tällaisia näkyviä huomautuksia on esillä, uudelleenkäyttäjien tulisi säilyttää ne.

Minkä tahansa ei tekstiä olevan median kohdalla suostut noudattamaan mitä tahansa lisenssiä, jonka alaisena teos on annettu saataville (mikä voidaan selvittää napsauttamalla teosta ja katsomalla sen lisensointikohtaa sen kuvaussivulla tai tarkastelemalla soveltuvaa lähdesivua kyseiselle teokselle). Uudelleenkäyttäessäsi mitä tahansa sisältöämme sitoudut noudattamaan oleellisia tekijän nimeämisvaatimuksia kuten ne liittyvät kyseessä olevaan lisenssiin tai lisensseihin.

Muutokset tai lisäykset aineistoon jota jälleenkäytät: Kun teet muutoksia tai lisäyksiä tekstiin, jonka olet saanut projektin verkkosivuilta, sitoudut lisensoimaan muutetun tai lisätyn sisällön CC BY-SA 3.0 -lisenssillä tai sen uudemmalla versiolla (tai kuten yllä on selostettu, toisella lisenssillä jota paikallinen hanke tai ominaisuus poikkeuksellisesti edellyttää).



Kun teet muutoksia tai lisäyksiä mihin tahansa mediaan, joka ei ole tekstiä, ja jonka olet saanut projektin verkkosivuilta, sitoudut lisensoimaan muutetun tai lisätyn sisällön minkä tahansa lisenssin mukaisesti, jolla teos on annettu saataville.



Sekä tekstin että ei-tekstimedian kohdalla sitoudut ilmoittamaan selkeästi, että alkuperäistä tekstiä on muutettu. Jos käytät uudelleen tekstisisältöä wikissä, riittää että ilmoitat sivuhistoriassa että teit muutoksen tuotuun tekstiin. Jokaisen muutetun version kohdalla jonka jaat, sitoudut sisällyttämään lisenssi-ilmoituksen, joka kertoo minkä lisenssin alla työ on julkaistu, joko hyperlinkin tai URLin avulla lisenssitekstiin tai kopiolla lisenssistä itsestään.




8. DMCA:n noudattaminen


Wikimedia-säätiö haluaa varmistaa, että sisältöä jota säilytämme voidaan käyttää uudelleen ilman pelkoa edesvastuuseen joutumisesta ja että se ei loukkaa muiden omistusoikeuksia. Ollaksemme reiluja käyttäjiämme ja muita tekijöitä ja tekijänoikeuden haltijoita kohtaan, käytäntömme on vastata ilmoituksiin väärinkäytöksistä jotka noudattavat DMCA:n (Digital Millennium Copyright Act) muodollisuuksia. DMCA:n mukaisesti, pysäytämme asianmukaisissa olosuhteissa käyttäjät ja järjestelmämme käyttäjätunnusten haltijat jotka suorittavat loukkauksia toistuvasti.


Kuitenkin olemme myöskin tietoisia siitä, etteivät kaikki sisällön poistopyynnöt ole päteviä tai tehty hyvässä tahdossa. Silloin voimakkaasti suosittelemme käyttäjiä jättämään vastailmoituksen, kun he perustellusti uskovat että DMCA-poistopyyntö ei ole pätevä tai asianmukainen. Saadaksesi lisätietoa siitä, mitä voit tehdä jos ajattelet DMCA-ilmoituksen olevan epäasianmukaisesti tehty, voit halutessasi katsoa lisätietoa Chilling Effects -verkkosivustolta.


Jos omistat sisällön, jota käytetään sopimattomasti jossain projektissamme ilman antamaasi lupaa, voit vaatia sisällön poistamista DMCA:n mukaisesti. Tehdäksesi pyynnön lähetä sähköpostia meille osoitteeseen legal  wikimedia.org tai lähetä postitse pyyntö tähän asiamiehen osoitteeseen.


Vaihtoehtoisesti voit esittää pyynnön yhteisöllemme, joka usein käsittelee tekijänoikeusasiat nopeammin ja tehokkaammin kuin DMCA:ssa on määrätty. Siinä tapauksessa voit jättää ilmoituksen, jossa kerrot tekijänoikeuksia koskevan ongelmasi. Löydät osittaisen ja epävirallisen luettelon jokaiseen paikalliseen hankkeeseen liittyvistä menetelmistä tältä sivulta. Ennen kuin jätät DMCA-pyynnön, voit myös lähettää sähköpostia yhteisölle osoitteeseen info  wikimedia.org.



9. Kolmannen osapuolen verkkosivustot ja palvelut

Olet yksin vastuussa käyttämistäsi mistä tahansa kolmannen osapuolen verkkosivuista tai palveluista. Vaikka projektit sisältävät linkkejä kolmannen osapuolen verkkosivuille ja palveluihin, emme varmenna niitä emmekä ole vastuussa niiden saavutettavuudesta, tarkkuudesta tai niihin liittyvästä sisällöstä, tuotteista tai palveluista (mukaan lukien mutta ei rajoittuen mitkä tahansa virukset tai muita vahinkoa aiheuttavat ominaisuudet), eikä meillä ole mitään velvollisuuksia seurata tällaista kolmannen osapuolen sisältöä.



10. Verkkosivustojen hallinta

Yhteisöllä on ensisijainen asema eri hankkeiden sisäisten käytäntöjen luomisessa, soveltamisessa ja toimeenpanossa. Me Wikimedia-säätiössä harvoin puutumme yhteisön päätöksiin käytännöistä ja niiden soveltamisesta. Epätavanomaisessa tapauksessa voi syntyä tarve tai yhteisö voi pyytää meitä puuttumaan erityisen ongelmallisen käyttäjän toimintaan projektille aiheutetun merkittävän häiriön tai vaarallisen käytöksen vuoksi. Sellaisissa tapauksissa varaamme oikeuden, mutta meillä ei ole velvollisuutta:
tutkia palvelujen käyttöäsi (a) selvittääksemme onko näiden käyttöehtojen, paikallisen projektin käytännön tai jonkun muun sovellettavan lain tai käytännön rikkomista tapahtunut, tai (b) toimia minkä tahansa sovellettavan lain, oikeusprosessin tai asianmukaisen viranomaispyynnön mukaisesti;
havaita, estää tai muutoin torjua petoksia, turvallisuuteen ja tekniikkaan liittyviä asioita taikka vastata käyttäjän tekemiin tukipyyntöihin;
kieltää, poistaa tai rajoittaa muokkausoikeuksia keneltä tahansa sellaiselta käyttäjältä, joka rikkoo näitä käyttöehtoja;
kieltää käyttäjää muokkaamasta tai lisäämästä sisältöä taikka estää käyttäjätunnus tai pääsy sivustoille näitä käyttöehtoja rikkovan toiminnan takia, mukaan lukien toistuvat tekijänoikeuden loukkaukset;
ryhtyä oikeustoimiin näitä käyttöehtoja rikkovia käyttäjiä vastaan (mukaan lukien ilmoittaminen asiasta lainvalvontaviranomaisille); ja
hallinnoida muutoin projektin verkkosivuja tavalla, joka helpottaa niiden asianmukaista toimintaa ja suojaa meidän, käyttäjiemme, lisensoijien, yhteistyökumppaneiden ja yleisön oikeuksia, omaisuutta ja turvallisuutta.

Käyttäjien ja projektien edun mukaisesti, siinä äärimmäisessä tapauksessa että käyttäjän tunnus tai käyttöoikeus on estetty tämän ehtokohdan mukaisesti, häneltä kielletään toisen käyttäjätunnuksen luominen tai käyttäminen samassa projektissa tai sisäänpääsyn yrittäminen tähän projektiin ellemme anna tähän erityistä lupaa. Rajoittamatta yhteisön toimivaltaa asiassa Wikimedia-säätiö itsessään ei kiellä käyttäjää muokkaamasta tai lisäämästä sisältöä taikka estä käyttäjän tunnusta tai käyttöoikeutta pelkästään sellaisen hyvää tarkoittavan kritiikin takia, joka ei ole seurausta sellaisista toimenpiteistä, jotka muutoin rikkovat näitä käyttöehtoja tai yhteisöjen käytäntöjä.


Wikimedian yhteisö ja sen jäsenet voivat myös ryhtyä toimenpiteisiin silloin kun se on sallittu sellaisissa yhteisön tai säätiön käytännöissä, joita sovelletaan tiettyyn paikalliseen hankkeeseen. Näihin toimenpiteisiin kuuluvat muun muassa käyttäjän varoittaminen, toiminnan tutkiminen, estäminen tai muokkaus- tai osallistumiskiellon antaminen sellaisille käyttäjille, jotka rikkovat näitä käytäntöjä. Sitoudut noudattamaan yhteisön tiettyyn hankkeeseen asettamien kiistojen ratkaisua varten luotujen elinten (kuten välityslautakuntien) lopullisia päätöksiä asiassa. Tällaisiin päätöksiin voivat kuulua myös sellaiset rangaistukset, jotka on määrätty kyseisten hankkeiden käytännöissä.


Erityisen ongelmallisille käyttäjille, joiden käyttäjätunnus tai käyttöoikeus on estetty useissa hankkeissa, voidaan antaa kielto osallistua minkään projektin tai paikallisen hankkeen toimintaan, yleisen globaalikieltokäytännön (Global Ban Policy) mukaisesti. Erotuksena säätiön johtokunnan päätöksistä ja näistä käyttöehdoista yhteisön päättämiä käytäntöjä, jotka voivat soveltua vain tiettyyn paikalliseen hankkeeseen tai useaan hankkeeseen (kuten Global Ban Policy), voidaan muuttaa kyseisen yhteisön tekemällä päätöksellä, joka on tehty sen omien toimintatapojen mukaisesti.


Käyttäjätunnuksen estäminen ja osallistumis- tai muokkauskiellon antaminen käyttäjälle tämän kohdan nojalla tulee tapahtua näiden käyttöehtojen kohdan 12 mukaisesti.



11. Säätiön johtokunnan päätökset ja projektien käytännöt

Wikimedia-säätiön johtokunta (The Wikimedia Foundation Board of Trustees) julkaisee virallisia käytäntöjä aika ajoin. Jotkut näistä käytännöistä voivat olla tiettyä projektia tai paikallista hanketta velvoittavia. Mikäli näin on, sitoudut noudattamaan näitä käytäntöjä asiaankuuluvin osin.



12. Voimassaolo ja päättyminen

Vaikka toivomme, että pysyt mukana hankkeissamme ja lisäät niihin sisältöä, voit lopettaa palvelujemme käyttämisen milloin tahansa. Joissain (toivottavasti harvinaisissa) tapauksissa voi olla tarpeellista, että me tai Wikimedian yhteisö tai yhteisön jäsen (kuten on kuvattu kohdassa 10) lakkauttavat palvelumme tai osan siitä, päättävät näiden käyttöehtojen voimassaolon, estävät sinun käyttäjätunnuksesi tai pääsyn sivustoille taikka kieltävät sinua osallistumasta toimintaan käyttäjänä. Jos käyttäjätunnuksesi tai pääsysi on estetty tai muutoin lakkautettu mistä tahansa syystä, tekemäsi julkiset muokkaukset ovat edelleen julkisesti saatavilla (soveltuvien käytäntöjen mukaisesti), ja mikäli me emme ilmoita sinulle toisin, voit edelleen päästä käsiksi julkisille sivustoillemme lukeaksesi yleisesti saatavilla olevaa projektien sisältöä. Tässä tapauksessa et kuitenkaan voi kirjautua käyttäjätunnuksellasi tai muuttaa sen asetuksia. Varaamme oikeuden keskeyttää tai lopettaa palvelujemme tarjoamisen koska tahansa, perusteella tai ilman perustetta, ilmoittamalla siitä tai ilmoittamatta. Senkin jälkeen kun sinun käyttöoikeutesi ja osallistumisoikeutesi on kielletty, estetty tai muutoin lopetettu, nämä käyttöehdot pysyvät voimassa soveltuvien ehtokohtien osalta, joihin kuuluvat kohdat 1, 3, 4, 6, 7, 9–15 ja 17.





13. Riita-asiat ja lainvalinta


Tämä kohta on tärkeä


Toivomme, että mitään vakavia sinuun liittyviä erimielisyyksiä ei synny, mutta mikäli käynnissä on kiista tai riitainen asia, kehotamme sinua hakemaan ratkaisua siihen projektien tai paikallisten hankkeiden sekä Wikimedia-säätiön tarjoamien riidanratkaisumenetelmien tai -mekanismien avulla. Jos haluat saada asiassa tuomioistuimen ratkaisun, sitoudut siihen, että asia saatetaan ratkaistavaksi ja päätetään yksinomaan sellaisessa Yhdysvaltain osavaltion tai liittovaltion tuomioistuimessa, joka sijaitsee San Francisco County -nimisessä piirikunnassa Kalifornian osavaltiossa. Hyväksyt myös sen, että näihin käyttöehtoihin ja niiden tulkintaan sekä kaikkiin oikeudellisiin vaatimuksiin, joita voidaan esittää sopimusosapuolille, sovelletaan Kalifornian osavaltion sekä, siinä määrin kuin se on mahdollista, Amerikan Yhdysvaltojen lakeja (kansallisten tai kansainvälisten lainvalintaperiaatteiden estämättä). Hyväksyt sen, että asiallisesti ja alueellisesti toimivaltainen tuomioistuin on sellainen, joka sijaitsee San Franciscon piirikunnassa Kaliforniassa Yhdysvalloissa, ja sitoudut noudattamaan tällaisen tuomioistuimen määräyksiä ja päätöksiä kaikissa asioissa, jotka liittyvät meihin tai näihin käyttöehtoihin.


Jotta erimielisyydet voidaan käsitellä pikaisesti niiden synnyttyä, sitoudut siihen, että minkään lain tai säännöksen estämättä kaikki vaatimukset ja niiden perusteet, jotka johtuvat palvelujen käytöstä tai näistä käyttöehdoista, on esitettävä asiaan sovellettavan määräajan sisällä, tai mikäli aiemmin, yhden vuoden kuluessa siitä, kun asiaan vaikuttavat seikat ovat kohtuudella voineet tulla vaatimuksen esittäjän tietoon (sillä uhalla, että oikeus vaatimusten esittämiseen menetetään lopullisesti).




14. Vastuunrajoitusehdot


Tämä kohta on tärkeä


Wikimedia-säätiössä me teemme parhaamme tarjotaksemme opetuksellista ja informatiivista sisältöä erittäin laajalle yleisölle, mutta palveluidemme käyttäminen on yksinomaan käyttäjän omalla vastuulla. Tarjoamme nämä palvelut sellaisina kuin ne ovat ja kulloisenkin saatavuuden mukaan, ja irtisanoudumme nimenomaisesti kaikenlaisista vastuista ja takuista, joihin kuuluvat muiden muassa myyntikelpoisuus, sopivuus tiettyyn tarkoitukseen tai loukkaamattomuus. Emme anna mitään takeita siitä, että palvelumme vastaa tarpeitasi tai on vaaratonta, turvallista, keskeytymätöntä, ajankohtaista, paikkansapitävää tai virheetöntä, tai että sinun tietosi olisivat turvassa.


Emme ole vastuussa kolmansien osapuolien sisällöstä, tiedoista tai toimista. Vapautat meidät, säätiön johtoryhmän, luottamushenkilöt, työntekijät ja edustajat kaikista tiedossa olevista tai vielä tuntemattomista vaatimuksista ja vahingonkorvausvaateista, jotka johtuvat niistä vaatimuksista tai liittyvät niihin vaatimuksiin tai väitteisiin, joita sinulla on tällaisia kolmansia osapuolia kohtaan. Mikään neuvo tai tieto, suullinen tai kirjallinen, jonka olet saanut meiltä tai meidän palveluitamme käyttämällä, ei muodosta mitään sellaista takuuta, jota ei ole erityisesti ilmaistu näissä käyttöehdoissa.


Kaiken materiaalin lataaminen tai vastaanottaminen palvelujamme käyttämällä tapahtuu omalla vastuullasi ja harkintasi varassa, ja olet yksin vastuussa niistä tietojärjestelmällesi aiheutuneista vahingoista tai tietojen katoamisesta, joka johtuu materiaalin lataamisesta. Hyväksyt sen, että me emme ole missään vastuussa palvelumme ylläpitämän sisällön tai viestien poistamisesta taikka säilyttämisessä tai välittämisessä ilmenneistä virheistä. Pidätämme oikeuden asettaa rajoituksia käyttöön ja säilyttämiseen yksipuolisesti milloin tahansa, ilmoittamalla tai ilmoittamatta asiasta.


Jotkut valtiot tai oikeusjärjestelmät eivät salli vastuun rajoittamista yllä olevien ehtojen mukaisesti, joten näitä rajoituksia ei välttämättä sovelleta sinuun osaksi tai kokonaan riippuen lainsäädännöstä.




15. Vahingonkorvausvastuun rajoitus


Tämä kohta on tärkeä

Wikimedia-säätiö ei ole korvausvelvollinen sinua tai mitään muuta osapuolta kohtaan mistään suorista, epäsuorista, satunnaisista, erityisistä, välillisistä tai muista vahingoista. Tällaisia vahinkoja ovat muun muassa liikevoiton, maineen, käyttömahdollisuuden, tietojen tai muun aineettoman omaisuuden menetykset. Korvausvelvollisuutta ei ole siitä riippumatta, saimmeko etukäteen tietää tällaisten vahinkojen aiheutumisen mahdollisuudesta. Vahingonkorvausvastuumme enimmäismäärä on joka tapauksessa korkeintaan tuhat Yhdysvaltain dollaria (1000 USD) kokonaisuudessaan. Siinä tapauksessa, että asiaan sovellettava lainsäädäntö ei salli vahingonkorvausvastuun taikka satunnaisista tai välillisistä vahingoista johtuvan korvausvelvollisuuden rajoittamista tai poissulkemista, yllä oleva vahingonkorvausvastuun rajoitus ei välttämättä koske sinua, vaikkakin tässä tapauksessa vahingonkorvausvastuumme rajoittuu korkeintaan siihen määrään, jonka asiaan kuuluva laki säätää.


16. Näiden käyttöehtojen muuttaminen

Samalla tavalla kuin yhteisön panos on olennainen projektien kasvua ja ylläpitoa varten, uskomme että yhteisön palaute on tärkeää, jotta nämä käyttöehdot palvelisivat käyttäjiämme kunnolla. Se on myös tärkeää oikeudenmukaisen sopimuksen syntymisen kannalta. Siitä syystä annamme nämä käyttöehdot samoin kuin kaikki merkittävät niihin tulevat muutokset yhteisölle kommentoitavaksi vähintään kolmekymmentä (30) päivää ennen kommentointijakson päättymistä. Jos tuleva ehdotettu uudistus on merkittävä, annamme 30 päivää lisäaikaa kommenteille sen jälkeen kun käännös ehdotetusta uudesta versiosta on tehty ainakin kolmella (meidän valitsemallamme) kielellä. Yhteisöä kehotetaan kääntämään ehdotettu versio muille kielille sopivalla tavalla. Muutoksiin oikeudellisista tai hallinnollisista syistä, korjataksemme virheellisen väitteen tai lausuman tai muutoksiin jotka tehdään yhteisön kommenttien johdosta, annamme ilmoituksen vähintään kolme (3) päivää ennen muutosten tekemistä.


Koska saattaa olla tarpeen muuttaa näitä käyttöehtoja tai niihin liittyviä käytäntöjä aika ajoin, annamme ilmoituksen sellaisista muutoksista ja mahdollisuuden kommentoida projektien verkkosivuilla ja ilmoituksella WikimediaAnnounce-L -sähköpostilistalla. Kuitenkin pyydämme sinua säännöllisesti tarkistamaan näiden käyttöehtojen uusimman version (saatavilla osoitteessa http://wikimediafoundation.org/wiki/Terms of use). Palveluidemme käyttäminen edelleen sen jälkeen, kun uudet käyttöehdot ovat tulleet voimaan ilmoitus- ja arviointijakson päätyttyä, tarkoittaa että olet hyväksynyt nämä käyttöehdot osaltasi. Wikimedia-säätiön ja sinun kaltaistesi käyttäjien suojelemiseksi, mikäli et hyväksy käyttöehtojamme, et voi käyttää palvelujamme.



17. Muut ehdot

Nämä käyttöehdot eivät luo työsuhdetta, edustussuhdetta, yhtiökumppanuutta tai yhteistä liiketoimintasuhdetta sinun ja meidän eli Wikimedia-säätiön välille. Jos et ole allekirjoittanut erillistä sopimusta meidän kanssamme, nämä käyttöehdot muodostavat koko sopimuksen välillämme. Jos näiden käyttöehtojen sekä sinun ja meidän välisen allekirjoitetun kirjallisen sopimuksen välillä on ristiriitoja tai eroavaisuuksia, allekirjoitettu sopimus on määräävä.


Suostut siihen, että saatamme lähettää sinulle ilmoituksia, mukaan lukien sellaisia jotka koskevat käyttöehtoihin tehtyjä muutoksia, sähköpostilla, postitse tai ilmoituksilla projektien verkkosivustoilla.


Jos jossain tapauksessa emme sovella jotain näissä käyttöehdoissa olevaa määräystä tai ehtoa taikka pane niitä täytäntöön, se ei tarkoita sitä että tällainen sopimusmääräys tai ehto ei olisi voimassa.


Ymmärrät, että ellemme ole toisin sopineet kirjallisesti, et voi odottaa hyvitystä mistään toiminnasta, lisäyksestä, muokkauksesta tai ideasta jonka tarjoat meille, yhteisölle tai Wikimedian projekteille taikka paikallisille hankkeille.


Huolimatta mistä tahansa vastakkaisesta ehdosta näissä käyttöehdoissa, me (Wikimedia-säätiö) ja sinä sovimme, että emme muuta minkään projekteissa tai paikallisissa hankkeissa käytettävän vapaan lisenssin sovellettavia ehtoja ja vaatimuksia, kun kyseinen vapaa lisenssi on näiden käyttöehtojen valtuuttama.


Nämä käyttöehdot on kirjoitettu englanniksi (amerikanenglanti). Vaikka toivomme, että näistä käyttöehdoista tehdyt käännökset ovat tarkkoja, niin mikäli alkuperäisen englanninkielisen version ja siitä tehdyn käännöksen välillä on eroavaisuuksia, alkuperäinen englanninkielinen versio on ensisijainen.


Jos jonkun näissä käyttöehdoissa olevan ehdon, määräyksen tai sen osan todetaan olevan lainvastainen, mitätön tai täytäntöönpanokelvoton, sellainen sopimusehto tai sen osa erotetaan muusta käyttöehtojen sisällöstä ja pannaan täytäntöön niin laajasti kuin on sallittua, ja kaikki muut käyttöehtojen määräykset ja ehdot ovat edelleen täydessä voimassa ja täysin päteviä.
Kiitos!

Arvostamme sitä että käytit aikaasi näiden käyttöehtojen lukemiseen, ja olemme iloisia siitä että osallistut projekteihin ja käytät palveluitamme. Olet panoksellasi mukana rakentamassa jotain todella suurta – et pelkästään tärkeää yhteisesti muokattujen projektien kokoelmaa, joka tarjoaa opetusta ja tietoa miljoonille jotka eivät muuten pääsisi niihin käsiksi, vaan myös toimivaa yhteisöä, johon kuuluu samanmielisiä, tehtävälleen omistautuneita kanssaihmisiä, jotka pyrkivät yhdessä samaan ylevään päämäärään.


Nämä päivitetyt käyttöehdot tulivat voimaan 16. kesäkuuta 2014. Edelliset versiot:
Terms of Use (2012-2014): voimassa 24. toukokuuta 2012 – 16. kesäkuuta 2014
Terms of Use (2009): voimassa 2009 – 24. toukokuuta 2012.

Jos eroja ilmenee käännöksen ja alkuperäisen englanninkielisen version merkitysten välillä, alkuperäinen englanninkielisen versio on etusijalla.









Retrieved from "https://foundation.wikimedia.org/w/index.php?title=Terms_of_Use/fi&amp;oldid=101624"
		Category: Terms of Use
	



	Navigation menu
	
		
	
		
		Personal tools
	
	
		
		EnglishLog in
		
	


		
			
	
		
		Namespaces
	
	
		
		PageDiscussion
		
	


			
	
	
		
		Variants
			expanded
			collapsed
	
	
		
		
		
	


		
		
			
	
		
		Views
	
	
		
		ReadFeedbackView history
		
	


			
	
	
		
		More
			expanded
			collapsed
	
	
		
		
		
	


			
	
			
				Search
			
		
			
				
				
				
				
			
		
	


		
	
	

	
		
	
	
	
		
		About Wikimedia
	
	
		
		HomeOfficial websiteContact usWikimedia NewsMovement blogQuestions for Wikimedia?
		
	


	
	
		
		Support
	
	
		
		DonateVolunteeringWikipedia Store
		
	


	
		
		Corporate
	
	
		
		BylawsValuesPoliciesResolutionsBoard meetingsAnnual ReportFinancial reports and Form 990Fundraising reportsMovement affiliates
		
	


	
		
		Wiki
	
	
		
		Give feedbackRecent changes
		
	


	
		
		Tools
	
	
		
		What links hereRelated changesSpecial pagesPermanent linkPage informationCite this page
		
	


	
		
		Print/export
	
	
		
		Create a bookDownload as PDFPrintable version
		
	


	




	
	 This page was last edited on 18 April 2015, at 00:56.
	Text is available under the Creative Commons Attribution-ShareAlike License;
additional terms may apply.
See Terms of Use for details.


	
	Privacy policy
	About Wikimedia Foundation Governance Wiki
	Disclaimers
	Mobile view
	Developers
	Statistics
	Cookie statement


	
	
	







